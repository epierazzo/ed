---
layout: drama
title: Lo Stufaiuolo
author: Anton Francesco Doni 
source: harvard library
---
ATTO PRIMO

PRIMA SCENA

(*Cesare e Madalena)

Cesare: Tu sai la compagnia che io ti ho fatta tanti e tanti anni, che oggimai possian dire d’esser vecchi; ora tu vedi come io sono aflitto e non posso dire perché.

Madalena: Questo è il dolor mio, di non saper qual cagione ti stringe a tanto martire. Lo esser fuori della patria tanto tempo mai ti ha dato occasione sì fiera di tormentarti il core; lo avere smarriti, o perduti, due sì cari figliuoli, l’essere come schiava non mi pesa né a te mai lo star così sconosciuti ti ha aggravato. Non ho io in petto e nella cassa gioie e danari da provederti se voglia alcuna di andare, di riposarti o far qualche impresa che ti conforti? Dimmi caro marito oramai la pena tua! Io son pur colei che ho tutti i tuoi secreti suggellati nel cuore: perché non mi palesi tanta tua malinconia?

Cesare: Poiché tu mi stringi con l’amore da un canto e l’esser vicino alla morte dall’altro, io ti prego ad aiutarmi che puoi, e conservare questa vita la quale è tua.

Madalena: Io comincio a pigliar animo e veggo la strada dove viene il mal tuo. Or di' allegramente, e sta’ di buona voglia, ché per la tua cento e mille volte metterei la mia!

Cesare: Ecco che non senza rossor di viso e con gran fatica io mando fuori questa parola: Laura è quella che mi priva di tutti i diletti e della vita. E il tuo tanto amarmi mi ha condotto al fine, come tu vedi, volendo piutosto morire che palesarti tanto mio pensiero. Se ti piace che io muoia, ché altro rimedio non ho, eccomi all’estremo. Se due volte mi vuoi dar la vita, perdonami e aiutami: tu far lo puoi, ancora che mal fatto sia, ma contro alle forze d’amore, in questa mia matura età, non ho trovato riparo alcuno che baste. A ogni altra cosa ho posto termine salvo che a questo, che lo conosco errore universale. O Dio aiutami!

Madalena: E’ pare che tu non possi per il dolore finir la parola. Ritorna in te, sta’ su allegro e pensa che a tutte, o la maggior parte delle cose, ci si trova rimedio.

Cesare: O quanto è infinito l’amore che tu mi porti!

Madalena: Certamente che dal capo alle piante tutta mi son commossa, percioché due estremi casi in un medesimo punto m’hanno assalita: il piacere della tua vita e il dispiacere di lei, la quale so certo esser giovane onestissima, da non la commuovere per alcuna cosa o di pregio o di valore. Ella è tutta casta, tutta savia, tutta onesta, e mi pesa che questo tuo amore non sia in quale esser si voglia donna che io conosca salvo che in costei. Guarda sorte!
